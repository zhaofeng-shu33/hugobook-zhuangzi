---
title: "內篇大宗師第六"
date: 2019-10-15T15:26:15Z
draft: false
---

知天之所為 知人之所為者 至矣 知天之所為者 天而生也 知人之所為者
以其知之所知以養其知之所不知
終其天年而不中道夭者
是知之盛也

雖然 有患 夫知有所待而後當 其所待者特未定也 庸詎知吾所謂天之非人乎 所謂人之非天乎

且有真人而後有真知 何謂真人 古之真人 不逆寡 不雄成 不謨士 
若然者 過而弗悔 當而不自得也 若然者 登高不慄 入水不濡 入火不熱 是知之能登假於道者也若此

古之真人 其寢不夢  其覺無憂 其食不甘  其息深深 真人之息以踵  眾人之息以喉 屈服者 其嗌言若哇 其耆欲深者 其天機淺






